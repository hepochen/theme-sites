title: 惊蛰
date: 2016-01-01

惊蛰，二月节。《夏小正》曰：正月启蛰，言发蛰也。
万物出乎震，震为雷，故曰惊蛰。是蛰虫惊而出走矣。

桃始华【《吕氏春秋》作桃李华】。桃，果名，花色红，是月始开。

仓庚鸣，庚亦作鹒，黄鹂也。诗所谓‘有鸣仓庚’是也。《章龟经》曰：仓，清也；庚，新也；感春阳清新之气而初出，故名。其名最多，《诗》曰黄鸟，齐人谓之搏黍，又谓之黄袍，僧家谓之金衣公子，其色鵹黑而黄，又名鵹黄。谚曰黄栗留、黄莺莺儿，皆一种也。

鹰化为鸠。鹰，鸷鸟也，鹞鹯之属。鸠，即今之布谷，《章龟经》曰：仲春之时，林木茂盛，口啄尚柔，不能捕鸟，瞪目忍饥如痴而化，故名曰鸤鸠。《王制》曰鸠化为鹰，秋时也。此言鹰化为鸠，春时也。以生育肃杀气盛，故鸷鸟感之而变耳。孔氏曰：化者，反归旧形之谓。故鹰化为鸠，鸠复化为鹰，如田鼠化为鴽，则鴽又化为田鼠。若腐草为萤，鴙为蜃，爵为蛤，皆不言化，是不再复本形者也。
